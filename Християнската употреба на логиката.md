# Християнската употреба на логиката

Много често отношението към вярващите е че „вярата е сляпа“ и че няма нужда да си обясняваме с ума това в което вярваме. Обаче дали е така според Библията? В статията „Християнската употреба на логиката“ от Харви и Лори Блудорн (статията е част от книгата „Преподаване на Тривиума“) се твърди че Библията откровено ни насърчава да търсим познанието, да разсъждаваме и да бъдем мъдри.

Няма да откриете думата „логика“ във вашия библейски конкорданс. Но ще откриете такива думи като „мисля“, „размислям“, „разсъждавам“. Има добро разсъждаване, слабо разсъждаване и зло разсъждаване. Какво казва Библията за „логиката“?

Ще започнем с малко изучаване на думи. От гръцката дума за разсъждаване [διαλέγω: dialegO], извличаме думата диалектика, която е този дял на логиката, който учи правилата и начините на разсъждаване. Думата е използвана тринадесет пъти в Новия Завет, винаги в смисъл на „разсъждавам“. Ето някои избрани примери от книгата Деяния:

> И по обичая си Павел влезе при тях [в синагогата] и три съботи наред **разискваше** с тях от писанията, та им **поясняваше и доказваше**, че Христос трябваше да пострада и да възкръсне от мъртвите, и че Тоя Исус, Когото, каза той, аз ви проповядвам е Христос. И някои от тях се **убедиха**... – Деяния 17:2-4
> 
> И тъй, **разискваше** в синагогата с юдеите и с набожните, и по пазара всеки ден с ония, с които се случеше да се среща. – Деяния 17:17
> 
> И всяка събота той (Павел) **разискваше** в синагогата с юдеи и гърци, и се стараеше да ги убеждава. – Деяния 18:4
> 
> ...Като стигнаха в Ефес, той (Павел) ги остави там, а сам влезе в синагогата и **разискваше** с юдеите. – Деяния 18:19
> 
> И той влезе в синагогата гдето говореше дързостно; и в разстояние на три месеца **разискваше** с хората и ги **увещаваше** за неща отнасящи се до Божието царство... той отдели учениците та **разискваше** всеки ден в училището на Тирана. И това се продължава две години, така щото всички, които живееха в Азия, и юдеи и гърци, чуха Господното учение. – Деяния 19:8-10
> 
> И в първия ден на седмицата, когато бяхме събрани за разчупването на хляба, Павел **беседваше** с тях... когато Павел **беседваше** още по-надълго. – Деяния 20:7, 9
> 
> ...[Феликс] прати да повикат Павла, от когото слуша за вярата в Христа Исуса. И когато той **говореше** за правда, за себеобуздание и за бъдещия съд... – Деяния 24:24, 25

От тези текстове правим следните изводи:

1.  Обичай сред юдеите е било да _разискват_ от Писанията в своите синагоги.

2.  Разискването е включвало „поясняване“, „доказване“ и „убеждаване“.

3.  Павел е разисквал от Писанията където и да отидел: в юдейските синагоги, по езическите пазари, в езическите училища, на християнските събрания и дори пред езическите управители.

4.  Християнската вяра е била представяна чрез разискване и разпространявана чрез продължително дневно разискване.

От всичко това можем да заключим, че логиката е много важна за християнската вяра.

Колко важна е тя?

> ...**Затова препашете се през кръста на вашите помисли**... пожелавайте като новородени младенци **чистото духовно мляко на словото** [_logikon_: logikon], за да пораснете чрез него... Но почитайте със сърцата си [което значи „с умовете си“] Христа като Господ, като бъдете винаги готови за (да отговаряте) **логическа защита** на всекиго, който иска **обяснение** от вас относно надеждата, която е сред вас, като го правите с кротост и страхопочитание... – 1 Петър 1:13; 2:2; 3:15 [Гръцката дума _logikon_ е преведена „на словото“ в KJV, NASV, NKJV, YOUNG'S и т.н.; „духовно“ в RSV, NIV и т. н.; но _logikon_ означава „което е в областта на разсъждаването“.]
> 
> И тъй, моля ви, братя, поради Божиите милости, да представите телата си в жертва жива, света, благоугодна на Бога, като ваше **логическо** [_logikhn_: logikEn] служение. И недейте се съобразява с тоя век, но преобразявайте се чрез **обновяването на ума** си, за да **познаете** от опит що е Божията воля: което е добро, благоугодно Нему и съвършено. – Римляни 12:1, 2 [_logikEn_ е същата гръцка дума както в 1 Петър 2:2 по-горе.]
> 
> Братя, не бивайте деца **по ум**, но, бидейки дечица по злобата, **бивайте пълнолетни по ум**. – 1 Коринтяни 14:20
> 
> Защото оръжията, с които воюваме, не са плътски, но пред Бога са силни за събаряне крепости. Понеже събаряме **помисли** [тоест, **логически аргументи**] и всичко, което се издига високо против **познанието** за Бога, и пленяваме **всеки разум** да се покорява на Христа. – 2 Коринтяни 10:4, 5
> 
> ...съм поставен за **логическа защита **на Благовестието – Филипяни 1:16

Ние трябва сериозно да желаем логиката, винаги да сме готови да даваме логическа защита на онези, които искат от нас обяснение, и да бъдем преобразявани от Бога чрез обновяването на умовете ни, за да познаем Божията воля чрез логическо служение. Логиката е централна за християнската вяра и практика. Какво трябва да правим с тази логика?

> ...**Опитвайте** що е благоугодно на Господа... Затова не бивайте несмислени, но проумявайте що е Господната воля. – Ефесяни 5:10, 17
> 
> И затова се моля любовта ви да бъде все повече и повече изобилно **просветена** и всячески **проницателна**, за да **изпитвате** нещата, които се различават... – Филипяни 1:9, 10
> 
> **Всичко изпитвайте**; дръжте доброто [т.е. истинното]. – 1 Солунци 5:21
> 
> Възлюбени, не вярвайте на всеки дух, но **изпитвайте** духовете дали са от Бога; защото много лъжепророци излязоха по света. – 1 Йоан 4:1
> 
> А Савел се засилваше още повече, и преодоляваше юдеите, които живееха в Дамаск, като **доказваше**, че това е Христос. – Деяния 9:22
> 
> И тъй, като съзнаваме що е страхът от Господа, **убеждаваме** хората; – 2 Коринтяни 5:11

Но не всяко разсъждаване е добро разсъждаване:

> Защото от сърцето произхождат **зли помисли**... – Матей 15:19
> 
> Защото отвътре, от сърцето на хората, излизат **зли помисли**... – Марк 7:21
> 
> ...**извратиха** се чрез **своите мъдрувания**... Понеже **умът на плътта** значи смърт; а умът на Духа значи живот и мир. Защото **умът на плътта** е враждебен на Бога, понеже не се покорява на Божия закон, нито пък може; и тия, които са плътски, не могат да угодят на Бога – Римляни 1:21; 8:6-8

Трябва да сме внимателни с тези, които са неразумни и се промъкват в кошарата на събранието:

> Но имало е лъжливи пророци между хората [Израил], както и между вас ще има лъжливи учители, които ще въведат тайно гибелни ереси... И мнозина ще последват техните похотливи дела, поради които човеци пътят на истината ще се похули. От лакомство те ще ви мамят с присторени думи... Тия, обаче, **като животни без разум**, естествено родени, за да бъдат ловени и изтребвани, хулят за неща, които не знаят, и ще погинат в своя разврат... неучените и неутвърдените изопачават... писанията за своята погибел. – 2 Петър 2:1-3, 12; 3:16
> 
> Тия, обаче, хулят всичко, което не знаят; а **което знаят естествено, както животните без разум**, в това развращават себе си. – Юда 10
> 
> Които всякога се учат, а никога не могат да дойдат в **познание** на истината. – 2 Тимотей 3:7

#### ОСНОВНИТЕ ЗАКОНИ НА ЛОГИКАТА

Има три основни закона на логиката, като и трите могат да бъдат намерени изразени в езика на Библията.

1. _Законът за идентичността _гласи, че ако някое твърдение е вярно, тогава то е вярно – истината не се променя.

> Защото, понеже Аз Господ не се изменявам.... – Малахия 3:6.
> 
> ...у Когото няма изменение, или сянка от промяна. – Яков 1:17.
> 
> Но Той е на един ум, и кой може да Го отвърне?... – Йов 23:13.
> 
> ...понеже е колеблив, непостоянен във всичките си пътища. – Яков 1:8.

2. _Законът на непротиворечието_ гласи, че никое твърдение не може да бъде и вярно, и невярно в едно и също време и в едно и също отношение.

> ...и написаното не може да се наруши; – Йоан 10:35
> 
> ...никаква лъжа не е от истината. – 1 Йоан 2:21
> 
> ...Бог, Който не лъже... – Тит 1:2.
> 
> ...не е възможно за Бога да лъже... – Евреи 6:18.
> 
> ...защото (Бог) не може да се отрече от Себе Си. – 2 Тимотей 2:13

3. _Законът на невъзможната среда_ гласи, че всяко твърдение е или вярно, или погрешно, няма друга възможност.

> И тъй, ако някой от вас не се отрече от всичко що има, не може да бъде Мой ученик. – Лука 14:33
> 
> Но ако е по благодат, не е вече от дела, иначе благодатта не е вече благодат [а ако е от делата, не е вече благодат, иначе делото не е вече дело]. – Римляни 11:6
> 
> Не можете да пиете Господната чаша и бесовската чаша; не можете да участвувате в Господната трапеза и в бесовската трапеза. – 1 Коринтяни 10:21

Всички други принципи и действия на логиката произхождат от тези три закона. Ако тези закони се намират в езика на Библията, и ако Библията е абсолютната истина и източник на единствените верни предпоставки, тогава науката на логиката е абсолютна наука – когато е правилно изпълнявана.
